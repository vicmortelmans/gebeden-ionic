Te, Ioseph, célebrent ágmina cælitum,  
Te cuncti résonent christíadum chori,  
Qui clarus méritis, iunctus est ínclytæ  
Casto fœdere Vírgini.  

Almo cum túmidam gérmine cóniugem  
Admírans, dúbio tángeris ánxius,  
Afflátu súperi Fláminis Angelus  
Concéptum Púerum docet.  

Tu natum Dóminum stringis, ad éxteras  
Ægypti prófugum tu séqueris plagas ;  
Amíssum Sólymis quæris, et ínvenis,  
Miscens gáudia flétibus.  

Post mortem réliquos sors pia cónsecrat,  
Palmámque eméritos glória súscipit :  
Tu vivens, Súperis par, frúeris Deo,  
Mira sorte beátior.  

Nobis, summa Trias, parce precántibus,  
Da Ioseph méritis sídera scándere :  
Ut tandem líceat nos tibi pérpetim  
Gratum prómere cánticum.   

Amen.  
