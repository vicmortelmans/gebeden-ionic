<p>Quare fremuérunt gentes, et pópuli meditáti sunt inánia?<br />
Astíterunt reges terræ, et príncipes convenérunt in unum advérsus Dóminum et advérsus christum eius:<br />
“Dirumpámus víncula eórum et proiciámus a nobis iugum ipsórum!”.<br />
Qui hábitat in cælis, irridébit eos, Dóminus subsánnabit eos.<br />
Tunc loquétur ad eos in ira sua et in furóre suo conturbábit eos:<br />
“Ego autem constítui regem meum super Sion, montem sanctum meum!”.<br />
Prædicábo decrétum eius.<br />
Dóminus dixit ad me: “Fílius meus es tu; ego hódie génui te.<br />
Póstula a me, et dabo tibi gentes hereditátem tuam et possessiónem tuam términos terræ.<br />
Reges eos in virga férrea et tamquam vas fíguli confrínges eos”.<br />
Et nunc, reges, intellegíte; erudimíni, qui iudicátis terram.<br />
Sérvite Dómino in timóre et exsultáte ei cum trémore.<br />
Apprehendíte discíplinam, ne quando iráscatur, et pereátis de via, cum exarsérit in brevi ira eius.<br />
Beáti omnes, qui confídunt in eo.</p>
