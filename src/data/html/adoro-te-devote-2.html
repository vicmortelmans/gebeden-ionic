<p>Ik aanbid met eerbied U, verborgen God,<br />
die hier onder tekens waarlijk Zich verschuilt:<br />
aan U onderwerpt zich heel en al mijn hart,<br />
want U schouwend weet ik dat het niets vermag.</p>
<p>Oog en smaak en tastzin wordt in U misleid,<br />
het geloof steunt veilig slechts op het gehoor;<br />
ik geloof al wat Gods Zoon vérkondigd heeft,<br />
niets is meer waar dan het woord der Waarheid zelf.</p>
<p>Op het kruis ging slechts uw heil'ge Godheid schuil,<br />
hier blijft echter ook uw mensheid diep verhuld;<br />
toch belijdend beide met een vast geloof,<br />
vraag ik wat berouwvol U de rover vroeg.</p>
<p>Ik zie niet uw wonden, als eens Thomas deed,<br />
toch wil ik belijden U als mijnen God;<br />
doe in U geloven mij steeds méér en meer,<br />
doe mij op U hopen, U beminnen slechts.</p>
<p>O gedachtenisteken van des Heren dood,<br />
levend Brood,dat aan den mens het leven geeft,<br />
geef mij dat mijn geest in U zijn leven vindt,<br />
geef hem als zijn zoetheid U te smaken steeds.</p>
<p>Pelikaan vol goedheid, Jesus onze Heer,<br />
reinig mij, onreine, door uw zuiver Bloed,<br />
waarvan éne druppel zelfs verlossen kan<br />
heel het wereldrond van al zijn zondigheid.</p>
<p>Jesus, dien gesluierd ik hier nu aanschouw,<br />
moge lessen, bid ik, zich mijn grote dorst;<br />
dat ik ongesluierd ziende uw aangezicht,<br />
zalig zij door 't schouwen van uw heerlijkheid. Amen</p>
