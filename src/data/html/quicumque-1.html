<p>Quicúmque vult salvus esse, ante ómnia opus est, ut téneat cathólicam fidem:<br />
Quam nisi quisque integram inviolatamque servaverit, absque dúbio in ætérnum períbit.<br />
Fides autem cathólica hcec est: ut unum Deum in Trinitáte, et Trinitátem in unitáte venerémur.<br />
Neque confundéntes persónas, neque substántiam separántes.<br />
Alia est enim persóna Patris, ália Fílii, ália Spíritus Sancti.<br />
Sed Patris, et Fílii, et Spíritus Sancti una est divínitas, æquális glória, coætérna maiéstas.<br />
Qualis Pater, talis Fílius, talis Spíritus Sanctus.<br />
Increátus Pater, increátus Fílius, increátus Spíritus Sanctus.<br />
Imménsus Pater, imménsus Fílius, imménsus Spíritus Sanctus.<br />
Ætérnus Pater, ætérnus Fílius, ætérnus Spíritus Sanctus.<br />
Et tamen non tres ætérni, sed unus ætérnus.<br />
Sicut non tres increáti, nec tres imménsi, sed unus increátus et unus imménsus.<br />
Simíliter omnípotens Pater, omnípotens Fílius, omnípotens Spíritus Sanctus.<br />
Et tamen non tres omnipoténtes, sed unus omnípotens.<br />
Ita Deus Pater, Deus Fílius, Deus Spíritus Sanctus.<br />
Et tamen non tres Dii, sed unus est Deus.<br />
Ita Dóminus Pater, Dóminus Fílius, Dóminus Spíritus Sanctus.<br />
Et tamen non tres Dómini: sed unus est Dóminus.<br />
Quia, sicut singillatim unamquamque persónam Deum ac Dóminum confitéri christiána veritáte compéllimur: ita tres Deos aut Dóminos dícere cathólica religióne prohibémur.<br />
Pater a nullo est factus: nec creátus, nec génitus.<br />
Fílius a Patre solo est: non factus, nec creátus, sed génitus.<br />
Spíritus Sanctus a Patre et Fílio: non factus, nec creátus, nec génitus, sed procédens.<br />
Unus ergo Pater, non tres Patres: unus Fílius, non tres Fílii: unus Spíritus Sanctus, non tres Spíritus Sancti.<br />
Et in hac Trinitáte nihil prius aut postérius, nihil maius aut minus: sed totæ tres persónæ coætérnæ sibi sunt et coæquáles.<br />
Ita ut per ómnia, sicut iam supra dictum est, et únitas in Trinitáte, et Trínitas in unitáte veneránda sit.<br />
Qui vult ergo salvus esse, ita de Trinitáte séntiat.<br />
Sed necessárium est ad Ætérnam salútem, ut Incarnatiónem quoque Dómini nostri Iesu Christi fidéliter credat.<br />
Est ergo fides recta ut credámus et confiteámur quia Dóminus noster Iesus Christus, Dei Fílius, Deus et homo est.<br />
Deus est ex substántia Patris ante sæcula génitus: et homo est ex substántia matris in sæculo natus.<br />
Perféctus Deus, perféctus homo: ex ánima rationáli et humána carne subsístens.<br />
Equális Patri secúndum divinitátem: minor Patre secúndum humanitátem.<br />
Qui, licet Deus sit et homo, non duo tamen, sed unus est Christus.<br />
Unus autem non conversióne divinitátis in carnem: sed assumptióne humanitátis in Deum.<br />
Unus omníno, non confusióne substántiæ: sed unitáte persónæ.<br />
Nam sicut ánima rationális et caro unus est homo: ita Deus et homo unus est Christus.<br />
Qui passus est pro salúte nostra: descéndit ad ínferos: tértia die resurréxit a mórtuis.<br />
Ascéndit ad cælos, sedet ad déxteram Dei Patris omnipoténtis: inde ventúrus est iudicáre vivos et mórtuos.<br />
Ad cuius advéntum omnes hómines resúrgere habent cum corpóribus suis: et redditúri sunt de factis própriis ratiónem.<br />
Et qui bona egérunt, ibunt in vitam ætérnam: qui vero mala, in ignem æternum.<br />
Hæc est fides cathólica, quam nisi quisque fidéliter firmitérque credíderit, salvus esse non póterit.</p>
