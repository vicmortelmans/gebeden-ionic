<p>Te Deum laudámus: te Dominum confitémur.<br />
Te ætérnum Patrem omnis terra venerátur.<br />
Tibi omnes Angeli; tibi coeli et univérsae potestátes.<br />
Tibi Cherúbim et Séraphim incessábili voce proclámant:<br />
Sanctus, Sanctus, Sanctus, Dóminus Deus Sábaoth.<br />
Pleni sunt coeli et terra majestátis glóriæ tuæ.<br />
Te glóriosus Apostolórum chorus;<br />
Te Prophetárum laudábilis númerus;<br />
Te Mártyrum candidátus laudat exércitus.<br />
Te per orbem terrárum sancta confitétur Ecclésia:<br />
Patrem imménsæ majestátis;<br />
Venerándum tuum verum et únicum Fílium;<br />
Sanctum quoque Paráclitum Spíritum.<br />
Tu Rex glóriæ, Christe.<br />
Tu Patris sempitérnus es Fílius.<br />
Tu ad liberándum susceptúrus hóminem,<br />
non horruísti Vírginis úterum.<br />
Tu, devícto mortis acúleo,<br />
aperuísti credéntibus regna coelórum.<br />
Tu ad déxteram Dei sedes, in glória Patris.<br />
Judex créderis esse ventúrus.<br />
<em>(Hic genuflectitur)</em><br />
Te ergo quæsumus, tuis fámulis súbveni,<br />
quos pretióso sánguine redemísti.<br />
Æterna fac cum sanctis tuis in glória numerári.</p>
<p>Salvum fac pópulum tuum, Dómine, et bénedic hæreditáti tuæ.<br />
Et rege eos, et extólle illos usque in ætérnum.<br />
Per síngulos dies benedícimus te.<br />
Et laudámus nomen tuum in sæculum, et in sæculum sæculi.<br />
Dignáre, Dómine, die isto sine peccáto nos custodíre.<br />
Miserére nostri, Dómine, miserére nostri.<br />
Fiat misericórdia tua, Dómine, super nos,<br />
quemádmodum sperávimus in te.<br />
In te, Dómine, sperávi:<br />
non confúndar in ætérnum.</p>
