<p>Omnípotens sempitérne Deus, ecce, accédo ad sacraméntum unigéniti Fílii tui, Dómini nostri Jesu Christi;<br />
accédo tamquam infírmus ad médicum vitæ,<br />
immúndus ad fontem misericórdiæ,<br />
cæcus ad lumen claritátis ætérnæ,<br />
pauper et egénus ad Dóminum cœli et terræ.</p>
<p>Rogo ergo imménsæ largitátis tuæ abundántiam,<br />
quaténus meam curáre dignéris infirmitátem,<br />
laváre fœditátem,<br />
illumináre cæcitátem,<br />
ditáre paupertátem,<br />
vestire nuditátem;<br />
ut panem Angelórum, Regem regum et Dóminum dominántium, tanta suscípiam reveréntia et humilitáte, tanta contritióne et devotióne, tanta puritáte et fide, tali propósito et intentióne, sicut expédit salúti ánimæ meæ.</p>
<p>Da mihi, quæso, Domínici Córporis et Sánguinis non solum suscípere sacraméntum, sed étiam rem et virtútem sacraménti.</p>
<p>O mitíssime Deus, da mihi Corpus unigéniti Fílii tui, Dómini nostri Jesu Christi, quod traxit de Vírgine María, sic suscípere, ut córpori suo mýstico mérear incorporári, et inter ejus membra connumerári.</p>
<p>O amantíssime Pater, concéde mihi diléctum Fílium tuum, quem nunc velátum in via suscípere propóno, reveláta tandem fácie perpétuo contemplári:</p>
<p>Qui tecum vivit et regnat in unitáte Spíritus Sancti Deus, per ómnia sǽcula sæculórum.</p>
<p>Amen</p>
