<p>Heer, ik geloof, maar laat mijn geloof sterker zijn;<br />
ik hoop, maar laat mijn hoop zekerder zijn;<br />
ik bemin, maar laat mijn liefde vuriger zijn;<br />
ik heb berouw, maar laat mijn berouw groter zijn.</p>
<p>Ik aanbid U als mijn eerste begin;<br />
ik verlang naar U als mijn einddoel;<br />
ik dank U als weldoener te allen tijde;<br />
ik roep U aan als genadige beschermer.</p>
<p>Laat uw wijsheid mij leiden,<br />
laat uw gerechtigheid mij beheersen,<br />
laat uw goedheid mij troosten,<br />
laat uw macht mij beschermen.</p>
<p>Heer, ik bied U mijn gedachten aan, opdat ze uitgaan naar U.<br />
Ik bied U mijn spreken aan, opdat het betrekking heeft op U.<br />
Ik bied U mijn daden aan, opdat ze niet afwijken van U.<br />
Ik bied U mijn lijden aan, opdat ik het draag om U.</p>
<p>Ik wil alwat Gij wilt,<br />
ik wil omdat Gij wilt,<br />
ik wil zoals Gij wilt,<br />
ik wil zolang Gij wilt.</p>
<p>Heer, ik bid U: verlicht mijn verstand,<br />
beweeg mijn wil,<br />
zuiver mijn hart,<br />
heilig mijn leven.</p>
<p>Laat mij mijn vroegere zonden betreuren,<br />
toekomstige bekoringen verdrijven,<br />
kwade neigingen beteugelen,<br />
ware deugden beoefenen.</p>
<p>Geef mij, goede God, liefde tot U,<br />
afkeer van mijn zondig ik,<br />
zorg voor mijn medemens,<br />
onverschilligheid voor werelds goed.</p>
<p>Laat mij erop bedacht zijn hogeren te gehoorzamen,<br />
lageren tegemoet te komen,<br />
vrienden te helpen,<br />
vijanden te sparen.</p>
<p>Maak dat ik begeerte overwin door soberheid,<br />
hebzucht door vrijgevigheid,<br />
drift door zachtmoedigheid,<br />
lauwheid door vurige ijver.</p>
<p>Leer mij verstandig zijn bij het geven van raad,<br />
standvastig bij gevaren,<br />
geduldig bij tegenslag,<br />
nederig bij voorspoed.</p>
<p>Heer, laat mij aandachtig zijn in het gebed,<br />
matig in eten en drinken,<br />
ijverig in het vervullen van mijn taak,<br />
standvastig in mijn voornemen.</p>
<p>Laat mij zorg hebben voor innerlijke zuiverheid,<br />
voor uitwendige bescheidenheid,<br />
voor een voorbeeldig gedrag,<br />
voor een geregelde levenswijze.</p>
<p>Geef mij een voortdurende waakzaamheid om mijn natuur te beteugelen,<br />
uw genade te bewaren,<br />
uw wet te onderhouden<br />
en uw heil te verdienen.</p>
<p>Leer mij hoe vergankelijk het aardse is,<br />
hoe groot het goddelijke,<br />
hoe kortstondig het tijdelijke,<br />
hoe duurzaam het eeuwige.</p>
<p>Maak dat ik voorbereid ben op de dood,<br />
en bevreesd voor het oordeel,<br />
dat ik aan de hel ontkom<br />
en het paradijs verkrijg.</p>
<p>Door Christus onze Heer.</p>
<p>Amen.</p>
